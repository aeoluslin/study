子曰：“视其所以，观其所由，察其所安，人焉廋哉？人焉廋哉？”

以，用也。言视其所行用。  
由，经也。言观其所经从。  
孔曰：廋“，匿也。言观人终始，安所匿其情。”   

【疏】“子曰”至“廋哉”。   
○正义曰：此章言知人之法也。   
“视其所以”者，以，用也。言视其所以行用。   
“观其所由”者，由，经也。言观其所经从。   
“察其所安”者，言察其所安处也。   
“人焉廋哉？人焉廋哉”者，廋，匿也；焉，安也。言知人之法，但观察其终始，则人安所隐匿其情哉？再言之者，深明情不可隐也。