子曰：“视其所以，观其所由，察其所安。人焉廋哉？人焉廋哉？”

以，为也。为善者为君子，为恶者为小人。  
观，比视为详矣。由，从也。事虽为善，而意之所从来者有未善焉，则亦不得为君子矣。或曰：“由，行也。谓所以行其所为者也。”   
察，则又加详矣。安，所乐也。所由虽善，而心之所乐者不在于是，则亦伪耳，岂能久而不变哉？  
焉，于虔反。廋，所留反。焉，何也。廋，匿也。重言以深明之。

程子曰：“在己者能知言穷理，则能以此察人如圣人也。”