子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲不逾矩。”

立：有所成也。  
不惑：孔曰：“不疑惑。”  
知天命：孔曰：“知天命之终始。”    
耳顺：郑曰：“耳闻其言，而知其微旨。”  
矩：马曰：“矩，法也。从心所欲无非法。”  


【疏】“子曰”至“逾矩”。  
○正义曰：此章明夫子隐圣同凡，所以劝人也。  
“吾十有五而志于学”者，言成童之岁，识虑方明，于是乃志于学也。   
“三十而立”者，有所成立也。   
“四十而不惑”者，志强学广，不疑惑也。   
“五十而知天命”者，命，天之所禀受者也。孔子四十七学《易》，至五十穷理尽性知天命之终始也。   
“六十而耳顺”者，顺，不逆也。耳闻其言，则知其微旨而不逆也。   
“七十而从心所欲不逾矩”者，矩，法也。言虽从心所欲而不逾越法度也。  
孔子輙言此者，欲以勉人志学，而善始令终也。