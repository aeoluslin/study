子夏问孝。子曰：“色难。有事，弟子服其劳；有酒食，先生馔，曾是以为孝乎？”

包曰：“色难者，谓承顺父母颜色乃为难。”  
马曰：“先生，谓父兄。馔，饮食也。”
马曰：“孔子喻子夏，服劳、先食，汝谓此为孝乎？未孝也。承顺父母颜色，乃为孝也。”

【疏】“子夏问”至“孝乎”。   
○正义曰：此章言为孝必须承顺父母颜色也。   
“子夏问孝”者，弟子子夏问于孔子为孝之道也。  
“子曰：色难”者，荅之也。言承顺父母颜色乃为难也。   
“有事，弟子服其劳，有酒食，先生馔，曾是以为孝乎”者，孔子又喻子夏，服劳、先食不为孝也。先生，谓父兄。馔，饮食也。曾，犹则也。言若家有劳辱之事，或弟或子服其勤劳，有酒有食，进与父兄饮食，汝则谓是以为孝乎？言此未孝也。必须承顺父母颜色，乃为孝也。