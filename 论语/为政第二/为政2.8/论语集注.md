子夏问孝。子曰：“色难。有事弟子服其劳，有酒食先生馔，曾是以为孝乎？”   

食，音嗣。   
色难，谓事亲之际，惟色为难也。   
食，饭也。   
先生，父兄也。   
馔，饮食之也。  
曾，犹尝也。   

盖孝子之有深爱者，必有和气；有和气者，必有愉色；有愉色者，必有婉容；故事亲之际，惟色为难耳，服劳奉养未足为孝也。  
旧说，承顺父母之色为难，亦通。  
程子曰：“告懿子，告众人者也。告武伯者，以其人多可忧之事。子游能养而或失于敬，子夏能直义而或少温润之色。各因其材之高下，与其所失而告之，故不同也。”