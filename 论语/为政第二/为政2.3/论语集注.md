子曰：“道之以政，齐之以刑，民免而无耻；道之以德，齐之以礼，有耻且格。”


道，音导，下同。道，犹引导，谓先之也。  
政，谓法制禁令也。  
齐，所以一之也。  
道之而不从者，有刑以一之也。免而无耻，谓苟免刑罚。而无所羞愧，盖虽不敢为恶，而为恶之心未尝忘也。

礼，谓制度品节也。  
格，至也。  
言躬行以率之，则民固有所观感而兴起矣，而其浅深厚薄之不一者，又有礼以一之，则民耻于不善，而又有以至于善也。一说，格，正也。书曰：“格其非心。”愚谓政者，为治之具。刑者，辅治之法。德礼则所以出治之本，而德又礼之本也。此其相为终始，虽不可以偏废，然政刑能使民远罪而已，德礼之效，则有以使民日迁善而不自知。故治民者不可徒恃其末，又当深探其本也。