子曰：“道之以政，齐之以刑，民免而无耻。道之以德，齐之以礼，有耻且格。”

孔曰：“政，谓法教。”  
马曰：“齐整之以刑罚。”  
孔曰：“免，苟免。”   
包曰：“德，谓道德。”  
格，正也。

【疏】“子曰”至“且格”。   
○正义曰：此章言为政以德之效也。  
“道之以政”者，政，谓法教；道，谓化诱。言化诱于民，以法制教命也。  
“齐之以刑”者，齐，谓齐整；刑，谓刑罚。言道之以政而民不服者，则齐整之以刑罚也。   
“民免而无耻”者，免，苟免也。言君上化民，不以德而以法制刑罚，则民皆巧诈苟免，而心无愧耻也。   
“道之以德，齐之以礼，有耻且格”者，德，谓道德；格，正也。言君上化民，必以道德。民或未从化，则制礼以齐整，使民知有礼则安，失礼则耻。如此则民有愧耻而不犯礼，且能自修而归正也。