子曰：“吾与回言终日，不违，如愚。退而省其私，亦足以发，回也不愚。”

孔曰：“回，弟子，姓颜名回，字子渊，鲁人也。不违者，无所怪问。于孔子之言，默而识之，如愚。”   
孔曰：“察其退还与二三子说释道义，发明大体，知其不愚。”   

【疏】“子曰”至“愚”。    
○正义曰：此章美颜渊之德。   
“子曰：吾与回言终日，不违，如愚”者，回，弟子颜渊也；违，犹怪问也；愚，无智之称。孔子言：我与回言，终竟一日，亦无所怪问。于我之言，默而识之，如无知之愚人也。   
“退而省其私，亦足以发，回也不愚”者，言回既退还，而省察其在私室与二三子说释道义，亦足以发明大体，乃知其回也不愚。   
○注“孔曰”至“愚”。   
○正义曰：《史记·弟子传》云：“颜回者，鲁人也，字子渊。少孔子三十岁。年二十九，发尽白，蚤死。