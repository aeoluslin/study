子曰：“吾与回言终日，不违如愚。退而省其私，亦足以发。回也不愚。”

回，孔子弟子，姓颜。字子渊。  
不违者，意不相背，有听受而无问难也。  
私，谓燕居独处，非进见请问之时。  
发，谓发明所言之理。  
愚闻之师曰：“颜子深潜纯粹，其于圣人体段已具。其闻夫子之言，默识心融，触处洞然，自有条理。故终日言，但见其不违如愚人而已。及退省其私，则见其日用动静语默之间，皆足以发明夫子之道，坦然由之而无疑，然后知其不愚也。”