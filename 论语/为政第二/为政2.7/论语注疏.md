子游问孝。子曰：“今之孝者，是谓能养。至于犬马，皆能有养。不敬，何以别乎？”

孔曰：“子游，弟子，姓言名偃。”  
包曰：“犬以守御，马以代劳，皆养人者。一曰：‘人之所养，乃至于犬马，不敬则无以别。’《孟子》曰：‘食而不爱，豕畜之。爱而不敬，兽畜之。’”  

【疏】“子游”至“别乎”。   
○正义曰：此章言为孝必敬。   
“子游问孝”者，弟子子游问行孝之道于孔子也。   
“子曰：今之孝者，是谓能养”者，此下孔子为子游说须敬之事。今之人所谓孝者，是唯谓能以饮食供养者也。言皆无敬心。   
“至于犬马，皆能有养。不敬，何以别乎”者，此为不敬之人作譬也。其说有二：一曰，犬以守御，马以代劳，皆能有以养人者，但畜兽无知，不能生敬于人，若人唯能供养于父母而不敬，则何以别于犬马乎？一曰，人之所养，乃至于犬马，同其饥渴，饮之食之，皆能有以养之也。但人养犬马，资其为人用耳，而不敬此犬马也，人若养其父母而不敬，则何以别于犬马乎？言无以别。明孝必须敬也。   
○注“孔曰：子游，弟子，姓言名偃”。   
○正义曰：《史记·弟子传》曰：“言偃，吴人，字子游，少孔子四十五岁。”   
○注“包曰”至“畜之”。   
○正义曰：云“《孟子》曰”者，案《孟子·尽心篇》：“孟子曰：‘食而不爱，豕交之也。爱而不敬，兽畜之也。’”   
赵岐注云：“人之交接，但食之而不爱，若养豕也。爱而不敬，若人畜禽兽，但爱而不能敬也。”引之以证孝必须敬。彼言“豕交之”，此作“豕畜之”者，所见本异，或传写误。