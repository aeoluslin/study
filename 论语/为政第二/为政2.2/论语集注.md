子曰：“诗三百，一言以蔽之，曰‘思无邪’。”

诗三百十一篇，言三百者，举大数也。  
蔽，犹盖也。  
“思无邪”，鲁颂駉篇之辞。  
凡诗之言，善者可以感发人之善心，恶者可以惩创人之逸志，其用归于使人得其情性之正而已。然其言微婉，且或各因一事而发，求其直指全体，则未有若此之明且尽者。故夫子言诗三百篇，而惟此一言足以尽盖其义，其示人之意亦深切矣。   
程子曰：“‘思无邪’者，诚也。”    
范氏曰：“学者必务知要，知要则能守约，守约则足以尽博矣。经礼三百，曲礼三千，亦可以一言以蔽之，曰‘毋不敬’。”