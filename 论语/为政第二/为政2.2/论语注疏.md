子曰：“《诗》三百，一言以蔽之，曰：‘思无邪。’”

孔曰：“篇之大数。”
包曰：“蔽，犹当也。”
包曰：“归于正。”

【疏】“子曰”至“无邪”。  
○正义曰：此章言为政之道在于去邪归正，故举《诗》要当一句以言之。   
“《诗》三百”者，言《诗》篇之大数也。   
“一言以蔽之”者，蔽，犹当也。古者谓一句为一言。《诗》虽有三百篇之多，可举一句当尽其理也。   
“曰：‘思无邪’”者，此《诗》之一言，《鲁颂·駉篇》文也。《诗》之为体，论功颂德，止僻防邪，大抵皆归于正，故此一句可以当之也。   
○注“孔曰：篇之大数”。   
○正义曰：案今《毛诗序》凡三百一十一篇，内六篇亡，今其存者有三百五篇。今但言三百篇，故曰篇之大数。