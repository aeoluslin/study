子曰：“为政以德，譬如北辰，居其所而众星共之。”   
包曰：“德者无为，犹北辰之不移而众星共之。”
		
【疏】“子曰”至“共之”。  
○正义曰：此章言为政之要。   
“为政以德”者，言为政之善，莫若以德。德者，得也。物得以生，谓之德。淳德不散，无为化清，则政善矣。   
“譬如北辰，居其所而众星共之”者，譬，况也。北极谓之北辰。北辰常居其所而不移，故众星共尊之，以况人君为政以德，无为清静，亦众人共尊之也。   
○注“包曰”至“共之”。正义曰：案《尔雅·释天》云：“北极谓之北辰。”郭璞曰：“北极，天之中，以正四时。”然则极，中也；辰，时也。以其居天之中，故曰北极；以正四时，故曰北辰。《汉书·天文志》曰：“中宫太极星。其一明者，泰一之常居也。旁三星，三公。环之匡衞十二星，藩臣。皆曰紫宫。北斗七星，所谓‘琁玑玉衡，以齐七政’。斗为帝车，运于中央，临制四海。分阴阳，建四时，均五行，移节度，定诸纪，皆系于斗。”是众星共之也。