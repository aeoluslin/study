孟武伯问孝。子曰：“父母唯其疾之忧。

”马曰：“武伯，懿子之子仲孙彘。武，谥也。言孝子不妄为非，唯疾病然后使父母忧。”  

【疏】“孟武伯问孝。子曰：父母唯其疾之忧”。   
○正义曰：此章言孝子不妄为非也。   
武伯，懿子之仲孙彘也，问于夫子为孝之道。夫子荅之曰：“子事父母，唯其疾病然后可使父母忧之，疾病之外，不得妄为非法，贻忧于父母也”。   
○注“马曰”至“父母忧”。    
○正义曰：案《春秋》，懿子以哀十四年卒，而武伯嗣。哀公十七年《左传》曰：“公会齐侯于蒙，孟武伯相。武伯问于高柴曰：‘诸侯盟，谁执牛耳？’季羔曰：‘鄫衍之役，吴公子姑曹。发阳之役，衞石魋。’武伯曰：‘然则彘也。’”是武伯为懿子之子仲孙彘也。   
《谥法》：“刚强直理曰武。”