孟懿子问孝。 子曰：“无违。”  
樊迟御，子告之曰：“孟孙问孝于我，我对曰：‘无违。’ ” 樊迟曰：“何谓也？” 子曰：“生，事之以礼；死，葬之以礼，祭之以礼。”

孟懿子：鲁大夫，三家之一，氏仲孙，名何忌，懿其谥。 其父僖子遗命何忌学礼于孔子，乃孔子早年期学生。 后孔子为鲁司寇，主堕三家之都，何忌首抗命，故后人不列何忌为弟子。  
无违：僖子贤而好礼，懿子殆有不能谨守僖子之教者。孔子教以无违，盖欲其体父命其学礼于孔子之心而卒成其志也。  
樊迟御： 樊迟名须，亦孔子弟子。为孔子御车，孔子以语懿子者告之。无违父命为孝，此特为懿子言之耳。父不皆贤，则从父未必即是孝，孔子告樊迟，殆欲樊迟有所问。可以申其未尽之意也。  
何谓也：樊迟果不达而问。孔子乃言无为者，无违于礼，能以礼事亲，斯为孝矣。父母有不合礼，子女不当顺其非，必自以合礼者事父母，斯对父母为至敬，亦即子女之至孝也。若顺亲于非礼，是谓其亲不足与为善，又以顺亲自陷，此乃违逆其亲之甚者，故无违为孝，乃为懿子一人言之。不违礼为孝，乃为天下万世一切人言之。其父果贤，自不必违，然仍是不违礼耳，孔子两次所言，义本相通也。或说，是时三家僭礼，故孔子以无违于礼警懿子，欲樊迟之转达也。然孔子何能不直告，而必待樊迟之再问而转达，似成曲解。若懿子，能无违其父使之学礼之命，则其儆三家之僭亦寓乎其中矣。可不烦樊迟之再达也。  

**白话试译** 
孟懿子问：“怎样是孝道？” 先生说：“不要违逆了。”   
一日，樊迟为先生御车，先生告诉他说：“孟孙问我孝道，我答他不要违逆了。” 樊迟说：“这是什么意思呀？” 先生说：“父母生时，当以礼奉事。死了，以礼葬，以礼祭。” 