孟懿子问孝。子曰：“无违。”樊迟御，子告之曰：“孟孙问孝于我，我对曰，无违。”樊迟曰：“何谓也？”子曰：“生，事之以礼。死，葬之以礼，祭之以礼。”

孟懿子：孔曰：“鲁大夫仲孙何忌。懿，谥也。”   
郑曰：“恐孟孙不晓无违之意，将问于樊迟，故告之。樊迟，弟子樊须。”   


【疏】“孟懿”至“以礼”。   
○正义曰：此章明孝必以礼。   
“孟懿子问孝”者，鲁大夫仲孙何忌问孝道于孔子也。   
“子曰：无违”者，此夫子荅辞也。言行孝之道，无得违礼也。   
“樊迟御”者，弟子樊须为夫子御车也。   
“子告之曰：孟孙问孝于我，我对曰，无违”者，孟孙，即懿子也。孔子恐孟孙不晓无违之意，而懿子与樊迟友善，必将问于樊迟，故夫子告之。   
“樊迟曰：何谓也”者，樊迟亦未达无违之旨，故复问曰，何谓也。   
“子曰：生，事之以礼。死，葬之以礼，祭之以礼”者，此夫子为言无违之事也。生，事之以礼，谓冬温夏清昏定晨省之属也。死，葬之以礼，谓为之棺椁衣衾而举之，卜其宅兆而安措之之属也。祭之以礼，谓春秋祭祀以时思之、陈其簠簋而哀戚之之属也。不违此礼，是无违之理也。不即告孟孙者，初时意在简略，欲使思而得之也。必告樊迟者，恐孟孙以为从父之令是无违，故既与别，后告于樊迟，将使复告孟孙也。    
○注“孔子曰”至“谥也”。   
○正义曰：《春秋》定六年《经》书“仲孙何忌如晋”，《传》曰“孟懿子往”，是知孟懿子即仲孙何忌也。《谥法》曰：“温柔贤善曰懿。”   
○注“郑曰”至“樊须”。正义曰：案《史记·弟子传》曰：“樊须字子迟，齐人，少孔子三十六岁也。”