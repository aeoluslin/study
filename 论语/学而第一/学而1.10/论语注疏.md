子禽问于子贡曰：“夫子至于是邦也，必闻其政。求之与？抑与之与？”子贡曰：“夫子温、良、恭、俭、让以得之。夫子之求之也，其诸异乎人之求之与！”

郑曰：“子禽，弟子陈亢也。子贡，弟子，姓端木，名赐。亢怪孔子所至之邦必与闻其国政，求而得之邪？抑人君自愿与之为治？”   
郑曰：“言夫子行此五德而得之，与人求之异，明人君自与之。”

【疏】“子禽”至“求之”。   
○正义曰“此章明夫子由其有德与闻国政之事。  
“子禽问于子贡曰：夫子至于是邦也，必闻其政，求之与？抑与之与”者，子禽疑怪孔子所至之邦必与？闻其国之政事，故问子贡曰：“此是孔子求于时君而得之与？抑人君自愿与夫子为治与？”抑、与皆语辞。“子贡曰：夫子温、良、恭、俭、让以得之。夫子之求之也，其诸异乎人之求之与”者，此子贡荅辞也。敦柔润泽谓之温，行不犯物谓之良，和从不逆谓之恭，去奢从约谓之俭，先人后已谓之让。言夫子行此五德而得与闻国政。他人则就君求之，夫子则修德，人君自愿与之为治，故曰：“夫子之求之也，其诸异乎人之求之与！”诸、与皆语辞。    
○注“郑曰”至“为治”。   
○正义曰：云：“子禽，弟子陈亢。子贡，弟子，姓端木，名赐”者，《家语·七十二弟子》篇云：“陈亢，陈人，字子禽，少孔子四十岁。”《史记·弟子传》云：“端木赐字子贡，少孔子三十一岁。”云“求而得之邪”者，邪，未定之辞。