曾子曰：“慎终追远，民德归厚矣。”   
孔曰：“慎终者，丧尽其哀。追远者，祭尽其敬。君能行此二者，民化其德，皆归于厚也。”  
	
【疏】“曾子曰”至“厚矣”。   
○正义曰：此章言民化君德也。  
“慎终”者，终，谓父母之丧也。以死者人之终，故谓之终。执亲之丧，礼须谨慎尽其哀也。   
“追远”者，远，谓亲终既葬，日月已远也。孝子感时念亲，追而祭之，尽其敬也。   
“民德归厚矣”者，言君能行此慎终、追远二者，民化其德，皆归厚矣。言不偷薄也。