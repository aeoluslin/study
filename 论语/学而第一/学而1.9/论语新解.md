曾子曰：“慎终追远，民德归厚矣。”

慎终：终：指丧礼言。死者去不复返，抑且益去益远，若送死之礼有所不尽，将无可追悔，故不可不慎也。   
追远：远指祭礼言。死者去我日远，能时时追思之不忘，而后始有祭礼也。生人相处，易杂功利计较之心，而人与人间所应有之深情厚意，常掩抑不易见。惟对死者，始是仅有情意，更无报酬，乃益见其情意之深厚。故丧祭之礼能尽其哀与诚，可以激发人心，使人道民德日趋于敦厚也。  

儒家不提倡宗教信仰，亦不主张死后有灵魂之存在，然极重葬祭之礼，因此乃生死之间一种纯真情之表现，即孔子所谓仁心与仁道也。孔子常 以教孝导达人类之仁心，葬祭之礼，乃孝道之最后表现，对死者能尽我之真情，此在死者非有实利可得，在生者亦无酬报可期，其事超于功利计较之外，乃更见其情意之真。明知其人已死，而不忍以死人待之，此即孟子所谓不忍之心也。于死者尚所不忍，其于生人可知。故儒者就理智言，虽不肯定人死有鬼，而从人类心情深处立教，则慎终追远，确有其一种不可已。曾子此章，亦孔门重仁道之一端也。

白话试译   
曾子说：“对死亡者的送终之礼能谨慎，对死亡已久者能不断追思到，这样能使社会风俗道德日趋于笃厚。”  