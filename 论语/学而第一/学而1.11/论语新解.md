子曰：“父在观其志，父没观其行，三年无改于父之道，可谓孝矣。”

观其志：其，指子言。父在，子不主事，故惟当观其志。   
观其行：父没，子可亲事，则当观其行。  
三年无改于父之道：道犹事也。  言道，尊父之辞。本章就父子言，则其道其事，皆家事也。如冠婚丧祭之经费，婚姻戚故之馈问，饮食衣服之丰俭，岁时伏腊之常式，子有孝心，不忍遽改其父生时之素风也。或曰：古制，父死，子不遽亲政，授政于冢宰，三年不言政事，此所谓三年之丧也。新君在丧礼中，悲戚方殷，无心问政，又因骤承大位，未有亲政之经验，故默而不言，自不轻改父道。此亦一说。然本章通言父子，似不专指为君者言。  
《论语》文辞简约，异解遂滋。如此章或谓乃专对当时贵族言，非对一切人言。无改父道，乃指整治措施，不指日常行为。否则父在之时，其子岂无日常行为可观，而仅云观其志乎？或从通指父子者说之，而重视此章之道字，谓若父行是道，子当终身守之，若非道，何待三年？或则从三年上寻求，谓三年不改，即是终身不改。疑辨纷纭。然《论语》所言，固当考之于古，亦当通之于今，固当求之于大义，亦当协之于常情。如据三年之丧为说，是专务考古之失也。如云父行非道，何待三年，是专论大义之失也。其实孔子此章，即求之今日之中国家庭，能遵此道者，尚固有之。既非不近人情，亦非有乖大义。孝子之心，自然有此。孔子即本人心以立教，好高骛远以求之，乃转失其真义耳。学者其细阐之。  

白话试译   
先生说：“父亲在，（做儿子的）只看他志向。父了，该看他行为。在三年内能不改他父亲生时所为，这也算是孝了。”
