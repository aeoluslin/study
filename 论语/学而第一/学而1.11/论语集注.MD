子曰：“父在，观其志；父没，观其行；三年无改于父之道，可谓孝矣。”

行，去声。   
○父在，子不得自专，而志则可知。父没，然后其行可见。故观此足以知其人之善恶，然又必能三年无改于父之道，乃见其孝，不然，则所行虽善，亦不得为孝矣。   
○尹氏曰：“如其道，虽终身无改可也。如其非道，何待三年。然则三年无改者，孝子之心有所不忍故也。”    
游氏曰：“三年无改，亦谓在所当改而可以未改者耳。”