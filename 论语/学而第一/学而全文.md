1.1 子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”

1.2 有子曰：“其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为仁之本与（欤）！”

1.3 子曰：“巧言令色，鲜矣仁。”

1.4 曾子曰：“吾日三省吾身---为人谋而不忠乎？与朋友交而不信乎？传不习乎？”

1.5 子曰：“道（导）千乘之国，敬事而信，节用而爱人，使民以时。”

1.6 子曰：“弟子入则孝，出则弟，谨而信，泛爱众，而亲仁。行有馀力，则以学文。” 

1.7 子夏曰：“贤贤易色，事父母能竭其力，事君能致其身，与朋友交言而有信。虽曰未学，吾必谓之学矣。”