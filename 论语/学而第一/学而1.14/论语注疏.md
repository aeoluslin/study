子曰：“君子食无求饱，居无求安，敏于事而慎于言，就有道而正焉，可谓好学也巳。”

郑曰：“学者之志，有所不暇。”    
孔曰：“敏，疾也。有道，有道德者。正，谓问事是非。”   

【疏】“子曰君子”至“也已”。  
○正义曰：“此章述好学之事。  
“君子食无求饱，居无求安”者，言学者之志，乐道忘饥，故不暇求其安饱也。   
“敏于事而慎于言”者，敏，疾也。言当敏疾于所学事业，则有成功。 《说命》曰：“敬逊务时敏，厥修乃来”是也。学有所得，又当慎言说之。   
“就有道而正焉”者，有道，谓有道德者。正，谓问其是非。言学业有所未晓，当就有道德之人，正定其是之与非。《易·文言》曰：“问以辨之”是也。   
“可谓好学也已”者，揔结之也。言能行在上诸事，则可谓之为好学也。