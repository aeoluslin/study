子曰：“君子不重则不威，学则不固。主忠信。无友不如己者。过则勿惮改。”

重，厚重。威，威严。固，坚固也。轻乎外者，必不能坚乎内，故不厚重则无威严，而所学亦不坚固也。

人不忠信，则事皆无实，为恶则易，为善则难，故学者必以是为主焉。程子曰：“人道惟在忠信，不诚则无物，且出入无时，莫知其乡者，人心也。若无忠信，岂复有物乎？”

无、毋通，禁止辞也。友所以辅仁，不如己，则无益而有损。
勿，亦禁止之辞。惮，畏难也。自治不勇，则恶日长，故有过则当速改，不可畏难而苟安也。

程子曰：“学问之道无他也，知其不善，则速改以从善而已。”   
程子曰：“君子自修之道当如是也。”   
游氏曰：“君子之道，以威重为质，而学以成之。学之道，必以忠信为主，而以胜己者辅之。然或吝于改过，则终无以入德，而贤者亦未必乐告以善道，故以过勿惮改终焉。”