子曰：“君子不重则不威，学则不固。主忠信，无友不如已者，过则勿惮改。

孔曰：“固，蔽也。”一曰：“言人不能敦重，既无威严，学又不能坚固，识其义理。”   
郑曰：“主，亲也。惮，难也。”

【疏】“子曰”至“惮改”。   
○正义曰：此章勉人为君子也。   
“君子不重则不威，学则不固”者，其说有二：孔安国曰：固，蔽也。言君子当须敦重。若不敦重，则无威严。又当学先王之道，以致博闻强识，则不固蔽也。”一曰：“固，谓坚固。言人不能敦重，既无威严，学又不能坚固，识其道理也。”明须敦重也。   
“主忠信”者，主犹亲也。言凡所亲狎，皆须有忠信者也。   
“无友不如已者”，言无得以忠信不如己者为友也。   
“过则勿惮改”者，勿，无也；惮犹难也。言人谁无过，过而不改，是谓过矣；过而能改，善莫大焉。故苟有过，无得难于改也。