子曰：“君子不重则不威，学则不固。主忠信。无友不如己者。过者勿惮改。”   

不重则不威：重，厚重。威，威严。人不厚重，则失威严，言不为人敬也。  

学则不固：此句有两解。一，固者坚固义，人不厚重，则所学不能固守勿失，承上文言。一，固者固陋义，人能向学，斯不固陋，四句自成一句。 今按本章五句分指五事，似当从后解。若依前解，当云学而不固，或虽学不固，始是。  

主忠信：此亦有两解。一，行事以忠信为主。一，主，亲义。如人作客，以其所投遇之家为主。 与下文友字对照，谓当亲忠信之人也。 今按，当从前解。后解乃偶然事，分量与他四事不想称。  

无友不如己者：无通毋，禁止辞。与不如己者为友，无益有损也。或说：人若求胜己者为友，则胜于我者亦将不与我为友，是不然。师友皆所以辅仁进德，故择友如择师，比择其胜我者。能具此心，自知见贤思齐，择善固执，虚己向学，谦恭自守，贤者亦必乐与我友矣。或说，此如字，当作似字解。胜己者上于己，不如己者下于己，如己者似己，与己者相齐也。窃谓此章所言，决非教人计量彼我之高下优劣，而定择交之条件者。孔子之教，多直指人心。苟我心常能见人之胜己而友之，此人即易得友，又能获友道之益矣。人有喜与不如己者为友之心，此则大可戒也。说《论语》者多异解，学者当自知审择，当异解中善求胜义，则识德日进矣。  

过则勿惮改：惮，畏难义。有过当勇敢，不可畏难苟安也。  

白话试译：   
先生说：”一个君子，不厚重，便不威严。能向学，可不固陋。行事当以忠信为主。莫和不如己的人交友。有了过失，不要怕改。”  
