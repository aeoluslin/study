有子(1)曰：“其为人也孝弟，而好犯上者，鲜矣(2)。不好犯上，而好作乱者，未之有也。君子务本，本立而道生(3)。孝弟也者，其为仁之本与！(4)”
(1)孔子弟子有若。 
(2)鲜，少也。 
(2.1)上，谓凡在已上者
(2.2)言孝弟之人必恭顺，好欲犯其上者少也。 
(3)本，基也。基立而后可大成。
(4)先能事父兄，然后仁道可大成。 

【疏】“有子曰”至“本与”。
    ○正义曰：此章言孝弟之行也。弟子有若曰：“其为人也，孝于父母，顺于兄长，而好陵犯凡在已上者，少矣。”言孝弟之人，性必恭顺，故好欲犯其上者少也。既不好犯上，而好欲作乱为悖逆之行者，必无，故云“未之有”也。是故君子务修孝弟，以为道之基本。基本既立，而后道德生焉。恐人未知其本何谓，故又言：“孝弟也者，其为仁之本欤？”礼尚谦退，不敢质言，故云“与”也。
    ○注“孔子弟子有若”。
    ○正义曰：《史记·弟子传》云：“有若少孔子四十三岁。”郑玄曰：“鲁人。”
    ○注“鲜，少也”。
    ○正义曰：《释诂》云：“鲜，罕也。”故得为少。皇氏、熊氏以为，上谓君亲，犯谓犯颜谏争。
    
    今案注云：“上，谓凡在已上者”，则皇氏、熊氏违背注意，其义恐非也。