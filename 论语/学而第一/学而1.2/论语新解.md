有子曰：“其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为仁之本与！” 

有子：孔子弟子，名若。乃孔子晚年来从学者。 
孝弟：善事父母曰孝。善事兄长曰弟。
好犯上者鲜矣：上指在上位者。 犯：干犯。好，心喜也。鲜，少义。
作乱：乱谓逆理反常之事。
务本：务，专力也。 本，犹根也，亦始义。 
本立而道生：孔子之学所重最在道，所谓道，即人道也。其本则在心。人道必本于人心，如有孝弟之心，始可有孝弟之道，有仁心。始可有仁道也。本立而道生，虽若自然可有之事，亦贵于人之能诱发而促进之，有贵于人之能护养而成全之，凡此皆赖于学。非谓有此心即可备此道也。 
为仁之本：仁者，人群相处之大道。孝弟乃仁之本，人能有孝弟之心，自能有仁心仁道，犹木之生于根也。孝弟指心，亦指道，行道而有得于心则谓之德。仁亦然，有指心言，有指道言，有指德言。内修于己为德，外措施之人群为道也。或本无为宇。或说以为仁连读，训为行仁，今不从。

按： 《论语》有子、曾子二人不称名，或疑《论语》多出此两人之弟子所记，或是也。孟子谓子夏、子张、子游。以有若似圣人，欲以所事于孔子者事之，曾子不可而止。则有子固曾为孔门弟子所推服矣。《论语》首篇之次章，即述有子之言，似非无故而然也。孔子教人学为人，即学为仁而已。

《论语》常言仁，欲识仁字意义，当通读《论语》全书而细参之。今试粗举其要，盖仁者，人群相处之大道，故孟子曰仁者人也，即言所以为人之道也。然人道必本于人心，故孟子又曰：仁者人心也。盖本于此心而有此道也。此心修养成德，所指极深极广，由其最先之心言，则是人与人间之一种温情与善意也。发于仁心，乃有仁道。而此心实为人性所固有，其初发而可见者为孝弟，故培养仁心当自孝弟始。而孝弟之道，则贵能推广而成为通行于人群之大道。有子此章，所指浅近，而实孔门教学之要义也。

