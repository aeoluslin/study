有子曰：“其为人也孝弟，而好犯上者，鲜矣；不好犯上，而好作乱者，未之有也。 
弟、好，皆去声。鲜，上声，下同。 
有子，孔子弟子，名若。 
善事父母为孝，善事兄长为弟。 
犯上，谓干犯在上之人。 
鲜，少也。 
作乱，则为悖逆争斗之事矣。 
此言人能孝弟，则其心和顺，少好犯上，必不好作乱也。 

君子务本，本立而道生。孝弟也者，其为仁之本与！” 
与，平声。 
务，专力也。 
本，犹根也。 
仁者，爱之理，心之德也。 
为仁，犹曰行仁。 
与者，疑辞，谦退不敢质言也。 
言君子凡事专用力于根本，根本既立，则其道自生。 
若上文所谓孝弟，乃是为仁之本，学者务此，则仁道自此而生也。 

程子曰：“孝弟，顺德也，故不好犯上，岂复有逆理乱常之事。德有本，本立则其道充大。孝弟行于家，而后仁爱及于物，所谓亲亲而仁民也。故为仁以孝弟为本。论性，则以仁为孝弟之本。” 
或问：“孝弟为仁之本，此是由孝弟可以至仁否？”曰：“非也。谓行仁自孝弟始，孝弟是仁之一事。谓之行仁之本则可，谓是仁之本则不可。盖仁是性也，孝弟是用也，性中只有个仁、义、礼、智四者而已，曷尝有孝弟来。然仁主于爱，爱莫大于爱亲，故曰孝弟也者，其为仁之本与！”