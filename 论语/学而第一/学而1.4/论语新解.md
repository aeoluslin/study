曾子曰：“吾日三省吾身。为人谋，而不忠乎？与朋友交，而不信乎？传，不习乎？”

曾子：名参，亦孔子晚年弟子。 
三省吾身：省，察义。三省有两解。一，三次省察；一，省察三事。依后解，当作日省吾身者三。今从前解，如三思三复之例。惟所省则为下列三事也。 
不忠：尽己之谓忠。己心之尽不尽，惟反己省察始知。 
传不习：传字亦有两解。一，师传之于己；一，己传之于人。依上文为人谋与朋友交推之，当谓己之传于人。素不讲习而传之，此亦不忠不信，然亦惟反己省察始知。人道本于人心，人心之尽与实以否，有他人所不能知，亦非他人所能强使之者，故必贵于有反己省察之功也。  

**今按**：此章当属曾子晚年之言。孟子称曾子为守约，观此章，信矣。盖曾子所反己自尽者，皆依于仁之事，亦即忠恕之极也。  
**又按**：《论语》依有子之言一章次学而章之后，不即次以曾子之言者，嫌为以曾子处有子后也。另起巧言章，而以曾子言次之，是有、曾二子之言，皆次孔子之后也。  

**白话试译**    
曾子说：“我每天常三次反省我自己。我替人谋事，没有尽我的心吗？我和朋友相交，有不信实吗？我所传授于人的，有不是我自己所日常讲习的吗？”
