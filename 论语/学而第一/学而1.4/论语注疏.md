曾子曰：“吾日三省吾身：为人谋而不忠乎？与朋友交而不信乎？传不习乎？”
马曰：“弟子曾参。” 
言凡所传之事，得无素不讲习而传之。 

【疏】“曾子曰”至“习乎”。
    ○正义曰：此章论曾子省身慎行之事。弟子曾参尝曰：“吾每日三自省察已身：为人谋事而得无不尽忠心乎？与朋友结交而得无不诚信乎？凡所传授之事，得无素不讲习而妄传乎？”以谋贵尽忠，朋友主信，传恶穿凿，故曾子省慎之。 
    ○注“马曰：弟子曾参。” 
    ○正义曰：《史记·弟子传》云：“曾参，南武城人，字子舆。少孔子四十六岁。孔子以为能通孝道，故授之业，作《孝经》。死于鲁。”