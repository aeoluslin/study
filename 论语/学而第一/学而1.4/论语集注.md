曾子曰：“吾日三省吾身：为人谋而不忠乎？与朋友交而不信乎？传不习乎？” 

省，悉井反。  
为，去声。 
传，平声。 
曾子，孔子弟子，名参，字子舆。 
尽己之谓忠。以实之谓信。 
传，谓受之于师。 
习，谓熟之于己。 

曾子以此三者日省其身，有则改之，无则加勉，其自治诚切如此，可谓得为学之本矣。而三者之序，则又以忠信为传习之本也。
 
尹氏曰：“曾子守约，故动必求诸身。” 
谢氏曰：“诸子之学，皆出于圣人，其后愈远而愈失其真。独曾子之学，专用心于内，故传之无弊，观于子思孟子可见矣。惜乎！其嘉言善行，不尽传于世也。其幸存而未泯者，学者其可不尽心乎！”