子曰：“道千乘之国：敬事而信，节用而爱人，使民以时。”   
道、乘，皆去声。道，治也。  
千乘，诸侯之国，其地可出兵车千乘者也。  
敬者，主一无适之谓。敬事而信者，敬其事而信于民也。  
时，谓农隙之时。  
言治国之要，在此五者，亦务本之意也。  
程子曰：“此言至浅，然当时诸侯果能此，亦足以治其国矣。圣人言虽至近，上下皆通。此三言者，若推其极，尧舜之治亦不过此。若常人之言近，则浅近而已矣。”  
杨氏曰：“上不敬则下慢，不信则下疑，下慢而疑，事不立矣。敬事而信，以身先之也。易曰：‘节以制度，不伤财，不害民。’盖侈用则伤财，伤财必至于害民，故爱民必先于节用。然使之不以其时，则力本者不获自尽，虽有爱人之心，而人不被其泽矣。然此特论其所存而已，未及为政也。苟无是心，则虽有政，不行焉。”   
胡氏曰：“凡此数者，又皆以敬为主。”  
愚谓五者反复相因，各有次第，读者宜细推之。 

马氏云：“八百家出车一乘。” : 旧脱。 据清仿宋大字本补。