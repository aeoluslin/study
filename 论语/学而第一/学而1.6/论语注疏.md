子曰：“弟子入则孝，出则悌，谨而信，泛爱众而亲仁。行有馀力，则以学文。”  
马曰：“文者，古之遗文。”  
	
【疏】  
“子曰弟子”至“学文”。    
○正义曰：此章明人以德为本，学为末。  
男子后生为弟。言为人弟与子者，入事父兄则当孝与弟也，出事公卿则当忠与顺也。弟，顺也。入不言弟，出不言忠者，互文可知也。下孔子云：“出则事公卿，入则事父兄。”《孝经》云：“事父孝，故忠可移于君，事兄弟，故顺可移于长。”是也。   
“谨而信”者，理兼出入，言恭谨而诚信也。  
泛“爱众”者，泛者，宽博之语。君子尊贤而容众。或博爱众人也。  
“而亲仁”者，有仁德者则亲而友之。能行巳上诸事，仍有间暇馀力，则可以学先王之遗文。若徒学其文而不能行上事，则为言非行伪也。  
注言“古之遗文”者，则《诗》、《书》、《礼》、《乐》、《易》、《春秋》六经是也。