子曰：“弟子入则孝，出则弟，谨而信，泛爱众，而亲仁。行有馀力，则以学文。”  
弟子之弟，上声。则弟之弟，去声。  
谨者，行之有常也。  
信者，言之有实也。 
泛，广也。  
众，谓众人。  
亲，近也。  
仁，谓仁者。  
馀力，犹言暇日。  
以，用也。 
文，谓诗书六艺之文。  
程子曰：“为弟子之职，力有馀则学文，不修其职而先文，非为己之学也。”  
尹氏曰：“德行，本也。文艺，末也。穷其本末，知所先后，可以入德矣。”  
洪氏曰：“未有馀力而学文，则文灭其质；有馀力而不学文，则质胜而野。”  
愚谓力行而不学文，则无以考圣贤之成法，识事理之当然，而所行或出于私意，非但失之于野而已