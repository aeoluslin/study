有子曰：“信近于义，言可复也。恭近于礼，远耻辱也。因不失其亲，亦可宗也。”   

言可复也：与人有约信，当求所约近于义，俾可践守。复，反复，即践言义。  
远耻辱也：恭敬亦须合礼，否则易近于耻辱。  
因不失其亲，亦可宗也：因犹依也。宗犹主也。谓所依不失为可亲之人，则缓急可恃，亦可亲为宗主也。或说：因，姻之省文。宗者，亲之若同宗。外亲无异于一本之亲也。今按前解通说，后解专指，今从前解。  

本章言交际之道，当慎始，而后可以善终，亦见人间道德，有先后高下之别。信与恭皆美德，然当近义合礼。有所因依亦不可非，然必择其可亲也。  

**白话试译**  
有子说：“与人约信，必先求近义，始可践守。向人恭敬，必先求合礼，始可远于耻辱。遇有所因依时，必先择其可亲者，亦可依若宗主了。”  

