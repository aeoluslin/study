有子曰：“信近于义，言可复也。恭近于礼，远耻辱也。因不失其亲，亦可宗也。”
		
复，犹覆也。义不必信，信非义也。以其言可反覆，故曰近义。   
恭不合礼，非礼也。以其能远耻辱，故曰近礼也。   
孔曰：“因，亲也。言所亲不失其亲，亦可宗敬。  

【疏】“有子曰”至“宗也”。   
○正义曰：此章明信与义、恭与礼不同，及人行可宗之事。   
“信近于义，言可复也”者，复犹覆也。人言不欺为信，于事合宜为义。若为义事，不必守信，而信亦有非义者也。言虽非义，以其言可反复不欺，故曰近义。   
“恭近于礼，远耻辱也”者，恭惟卑巽，礼贵会时，若巽在牀下是恭，不合礼则非礼也。恭虽非礼，以其能远耻辱，故曰近礼。   
“因不失其亲，亦可宗也”者，因，亲也。所亲不失其亲，言义之与比也。既能亲仁比义，不有所失，则有知人之鉴，故可宗敬也。言“亦”者，人之善行可宗敬者非一，于其善行可宗之中，此为一行耳，故云“亦”也。  
○注“义不必信，信非义也”。   
○正义曰：云：“义不必信”者，若《春秋》晋士匄帅师侵齐，闻齐侯卒，乃还。《春秋》善之。是合宜不必守信也。云“信非义也”者，《史记》尾生与女子期于梁下，女子不来，水至不去，抱柱而死。是虽守信而非义也。