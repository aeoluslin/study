有子曰：“信近于义，言可复也；恭近于礼，远耻辱也；因不失其亲，亦可宗也。”   

近、远，皆去声。  
信，约信也。   
义者，事之宜也。  
复，践言也。   
恭，致敬也。   
礼，节文也。   
因，犹依也。   
宗，犹主也。  

言约信而合其宜，则言必可践矣。致恭而中其节，则能远耻辱矣。所依者不失其可亲之人，则亦可以宗而主之矣。此言人之言行交际，皆当谨之于始而虑其所终，不然，则因仍苟且之间，将有不胜其自失之悔者矣。