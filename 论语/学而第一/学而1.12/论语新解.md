有子曰：“礼之用，和为贵，先王之道斯为美；小大由之。有所不行，知和而和，不以礼节之，亦不可行也。”

和为贵：礼主于敬，若在人群间加以种种分别，实则礼贵于和，乃在人群间与以种种调融也。  
斯为美：斯指礼，亦指和。先王之道，以礼为美。和在礼中，亦即以和为美也。  
小大由之：事无大小，皆由礼，亦是皆由和也。   
有所不行：此四字连下读，谓亦有不能行处，如下云云也。  
知和而和，不以礼节之，亦不可行也。节，限别义。如竹节，虽一气相通，而上下有别。父子夫妇，至为亲密，然双方亦必有分别；有节限，始得相与成和。若专一用和，而无礼以为之节，则亦不可行。言外见有礼无和之不可行，故下以亦字。  
本章大义，言礼必和顺于人心，当使人由之而皆安，既非其情之所不堪，亦非其力之所难勉，斯为可贵。若强立一礼，终不能和，又何得行？故礼非严束以强人，必于礼得和，而舍礼亦无和可得，此最孔门言礼之精义，学者不可不深求也。  


**白话试译**  
有子说：“礼之运用，贵在能和。先王之道，其美处正在此，小事大事都得由此行。但也有行不通处。只知道要和，一意用和，不把礼来做节限，也就行不通了。”
