史记世家曰：“孔子名丘，字仲尼。其先宋人。父叔梁纥，母颜氏。以鲁襄公二十二年，庚戌之岁，十一月庚子，生孔子于鲁昌平乡陬邑。为儿嬉戏，常陈俎豆，设礼容。及长，为委吏，料量平（1）；为司职吏，蓄蕃息（2）。适周，问礼于老子，既反，而弟子益进。

昭公二十五年甲申，孔子年三十五，而昭公奔齐，鲁乱。于是适齐，为高昭子家臣，以通乎景公（3）。公欲封以尼溪之田，晏婴不可，公惑之（4）。孔子遂行，反乎鲁。

定公元年壬辰，孔子年四十三，而季氏强僭，其臣阳虎作乱专政。故孔子不仕，而退修诗、书、礼、乐，弟子弥众。

九年庚子，孔子年五十一。公山不狃以费畔季氏，召，孔子欲往，而卒不行（5）。定公以孔子为中都宰，一年，四方则之，遂为司空，又为大司寇。

十年辛丑，相定公会齐侯于夹谷，齐人归鲁侵地。

十二年癸卯，使仲由为季氏宰，堕三都，收其甲兵。孟氏不肯堕成，围之不克。

十四年乙巳，孔子年五十六，摄行相事，诛少正卯，与闻国政。三月，鲁国大治。齐人归女乐以沮之，季恒子受之。郊又不致膰俎于大夫，孔子行（6）。

适卫，主于子路妻兄颜浊邹家（7）。适陈，过匡，匡人以为阳虎而拘之（8）。既解，还卫，主遽伯玉家，见南子（9）。去适宋，司马桓魋欲杀之（10）。又去，适陈，主司马贞子家。

居三岁而反于卫，灵公不能用（11）。

晋赵氏家臣佛肸以中牟畔，召孔子，孔子欲往，亦不果（12）。将西见赵简子，至河而反，又主蘧伯玉家。灵公问陈，不对而行，复如陈（13）。季桓子卒，遗言谓康子必召孔子，其臣止之，康子乃召冉求（14）。孔子如蔡及叶（15）。楚昭王将以书社地封孔子，令尹子西不可，乃止（16）。又反乎卫，时灵公已卒，卫君辄欲得孔子为政（17）。而冉求为季氏将，与齐战有功，康子乃召孔子，而孔子归鲁，实哀公之十一年丁巳，而孔子年六十八矣（18）。然鲁终不能用孔子，孔子亦不求仕，乃叙书传礼记（19）。删诗正乐（20），序易彖、系、象、说卦、文言（21）。弟子盖三千焉，身通六艺者七十二人（22）。十四年庚申，鲁西狩获麟（23），孔子作春秋（24）。明年辛酉，子路死于卫。十六年壬戌、四月己丑，孔子卒，年七十三，葬鲁城北泗上。弟子皆服心丧三年而去，惟子贡庐于冢上，凡六年，孔子生鲤，字伯鱼，先卒。伯鱼生伋，字子思，作中庸。”（25）

何氏曰：“鲁论语二十篇。齐论语别有问王、知道，凡二十二篇，其二十篇中章句，颇多于鲁论。古论出孔氏壁中，分尧曰下章子张问以为一篇，有两子张，凡二十一篇，篇次不与齐鲁论同。”

程子曰：“论语之书，成于有子曾子之门人，故其书独二子以子称。”

程子曰：“读论语：有读了全然无事者；有读了后其中得一两句喜者；有读了后知好之者；有读了后直有不知手之舞之足之蹈之者。”

程子曰：“今人不会读书。如读论语，未读时是此等人，读了后又只是此等人，便是不曾读。”

程子曰：“颐自十七八读论语，当时已晓文义。读之愈久，但觉意味深长。”

（1） 委吏，本作季氏史。索隐云：”一本作委吏，与孟子合。“今从之。
（2）职，见周礼牛人，读为樴，义与杙同，概系养牺牲之所。此官即孟子所谓乘田。
（3） 有问韶、问政二事。
（4）有季孟吾老之语。
（5）有答子路东周语。
（6）鲁世家以此以上皆为十二年事。
（7）孟子做颜雠由
（8）有颜渊后及文王既没之语。
（9）有矢子路及未见好德之语。
（10）有天生德语及微服过宋事。
（11）有三年有成之语。
（12）答子路坚白语及荷蒉过有门事。
（13）据论语则绝粮当在此时。
（14）史记以论语归与之叹为在此时，又以孟子所记叹辞为主司城贞子时语，疑不然。盖语孟所记，本皆此一时语，而所记有异同耳。
（15）有叶公问答子路不对、沮溺耦耕、荷蓧丈人等事。史记云：“于是楚昭王使人聘孔子，孔子将往拜礼，而陈蔡大夫发徒围之，故孔子绝粮于陈蔡之间。”有愠见及告子贡一贯之语。按是时陈蔡臣服于楚，若楚王来聘孔子，陈蔡大夫安敢围之。且据论语，绝粮当在去卫如陈之时。
（16）史记云“书社地七百里”，恐无此理，时则有接舆之歌。
（17）有鲁卫兄弟及答子贡夷齐、子路正名之语。
（18）有对哀公及康子语。
（19）有杞宋、损益、从周等语。
（20）有语大师及乐正之语。
（21）有假我数年之语。
（22）弟子颜回最贤，蚤死，后惟曾参得传孔子之道。
（23）有莫我知之叹。
（24）有知我罪我等语，论语请讨陈恒事，亦在是年。
（25） 子思学于曾子，而孟子受业子思之门人。
